# 2019/20 I. félév szóbeli tételek

## 1. tétel

### Közgazdaságtan tárgya, és jellemzői

A közgazdaságtan olyan társadalomtudomány, amely a gazdasági rendszerrel, vagyis
a javak megtermelésével, elosztásával, értékelésével és fogyasztásával foglalkozik.
„Azt tanulmányozza, miként használják a társadalmak szűkös erőforrásaikat értékes
termékek és szolgáltatások előállítására és hogyan osztják el ezeket a különböző
egyének között.”<sup id="1">[[1]](#note1)</sup>

A közgazdaságtan két főbb területre oszlik:
* **mikroökonómia:** az elkülönült gazdasági egységek (egyedi piacok, vállalatok
és háztartások) viselkedésével foglalkozik. Részletesen foglalkozik a piacokkal,
azok működésével, a fogyasztókkal, viselkedésükkel, az általuk elfogyasztott javakkal,
a termelőkkel, a termeléssel és a termelési tényezőkkel, valamint a különböző
módon kialakuló kereslettel, kínálattal és a létrejövő piaci árakkal. [Adam Smith-t](https://hu.wikipedia.org/wiki/Adam_Smith) tartják a mikroökonómia (és úgy
általában a modern közgazdaságtan) megalapítójának.
* **makroökonómia:** a teljes nemzetgazdaságokat (és a közöttük lévő kapcsolatokat)
vizsgálja, melyek állapotát aggregált változókon (mint a **nemzeti jövedelem**, az
**árszínvonal**, az **összes megtermelt termék és szolgáltatás mennyisége**, **munkanélküliség**
stb.) keresztül jellemzi. Kiemelt céljai közé tartozik, hogy a gazdasági döntéshozókat
elemzéseivel segítse annak megértésében, miként érhetőek el az olyan fontos nemzeti
(kormányzati) célok, mint a gazdasági növekedés gyorsítása, az árstabilitás és a
foglalkoztatás szintjének növelése, vagy hogy miként valósítható meg az erőforrások
hatékony elosztása. A modern makroökonómia megteremtőjének [John Maynard Keynes](https://hu.wikipedia.org/wiki/John_Maynard_Keynes) angol közgazdászt tekintik.

A gazdaság jelenségeihez való viszony, a levont következtetések célja tekintetében
megkülönböztetjük a normatív és pozitív közgazdaságtant is.
* A **pozitív közgazdaságtan** arra törekszik, hogy a lehető legpontosabban leírja
a gazdasági folyamatokat, felismerje és feltárja az összefüggéseket. Arra a kérdésre
keresi a választ, hogy *„mi van?”* és nem arra, hogy *„milyen legyen?”*, *„milyennek
kellene lennie?”*.
* A **normatív közgazdaságtan** azt tekinti céljának, hogy leírja, milyennek kell
lennie a gazdaságnak, mit kell tenniük a gazdaság szereplőinek, hogy megfeleljenek
a tudomány által feltárt törvényeknek, normáknak. E mellett a normatív közgazdaságtanban
etikai elvek és méltányossági normák is szerepet kapnak.

A közgazdaságtan alapkérdései
* a **„Mit termeljenek?”** kérdés arra keresi a választ, hogy a gazdaság szereplői
milyen javakat és szolgáltatásokat, azok milyen mennyiségét és minőségét állítsák elő
* a **„Hogyan termeljenek?”** kérdés azzal kapcsolatos, hogy a ki, hogyan, milyen
erőforrások felhasználásával végezze a termelést
* a **„Kinek termeljenek?”** kérdés arra keresi a választ, hogy a különféle javakat
és szolgáltatásokat kik fogják elfogyasztani, milyen elvek alapján osztják el a
megtermelt javakat és a keletkezett jövedelmeket.

<span id="note1">[[1]](#1)</span> Paul A. Samuelson , William D. Nordhaus:
Közgazdaságtan, 4. o.

## 2. tétel

### A pénz természete, funkciói, belső és külső értéke

**A pénz az általános egyenértékes szerepét tartósan betöltő csereeszköz**. Pénz
minden olyan meghatározott értékkel bíró tárgy, amely a kereskedelmi forgalomban
hosszabb-rövidebb ideig mint állandó fizetési eszköz használatos, amelynek átadásával
dolgokat lehet megvásárolni, illetve adósságokat törleszteni. A pénz attól fizetési
eszköz, mert csereeszközként való használata jogilag érvényes tranzakciót hoz létre.

**Pénz az, amit a piac annak fogad el, vagyis megállapodás kérdése**. A pénz a
leglikvidebb jószág (költség nélkül elcserélhető), ezáltal a csere lebonyolítására
a legalkalmasabb eszköz.

Az az árú, amely – megállapodás folytán – az áruvilágból kiemelkedik az árucsere
lebonyolítása érdekében, általános egyenértékesnek tekinthető. Ahhoz, hogy egy dolog
ezt a feladatot be tudja tölteni (tehát pénzként használható legyen), a következő
tulajdonságokkal kell rendelkeznie:
* forgalomképes
* osztható
* tartós
* egyszerű, könnyen felismerhető
* könnyen szállítható, kezelhető
* megfelelő minőségben és mennyiségben fellehető.

**A pénz funkciói**
* *Értékmérő:* saját értékét összeméri a más javakban megtestesülő munkamennyiséggel,
ezzel – mintegy mértékegységként funkcionálva – egymással is összemérhetővé teszi
őket, értéket rendel az árukhoz.
* *Forgalmi eszköz:* mint állandósult egyenértékes cseretárgy, amely tökéletesen
likvid, lebonyolítja az áruk adásvételét, a tranzakciókat. A forgalmi eszköz
funkcióban a pénz térben és időben együtt mozog az áruval, de azzal ellentétes
irányban.
* *Fizetési eszköz:* a pénzmozgás elválik az árumozgástól. A korábban keletkezett
fizetési kötelezettség (hiteltartozás), vagy az árutól teljesen független pénzáramlás
(pl. adó, segély) valósul meg.
* *Felhalmozási eszköz:* ez a pénzfunkció a forgalmi eszköz és az értékmérő funkcióból
adódik. A pénz formájában felhalmozott vagyon a leglikvidebb vagyonforma, hiszen
bármikor vásárolható rajta más vagyontárgy.
* *Nemzetközi pénz:* a pénz világpénz funkciójáról beszélünk, ha valamely pénzeszköz
nemzetközi áru- és pénzforgalomban tölti be a pénz funkcióit (napjainkban ezt leginkább
az amerikai dollár tölti be).

**Az értékmérő és forgalmi eszköz funkció folyamatos és általános betöltése nélkül
nem beszélhetünk pénzről**.

**A pénz értéke**
* **belső, önmagában vett érték:** ritkaságából, forgalomképességéből, egyéb belső
tulajdonságából adódóan közmegegyezéssel neki tulajdonított érték (a belső értékre
is érvényes a *„pénz az, amit a piac annak fogad el”* elv).
* **külső, jogilag nevesített érték:** az állam által törvényi erővel megállapított
kötelező érték, amit a piac elfogad. Törvényes fizetési eszközön olyan pénzt értünk,
amelynek segítségével bármilyen pénzkövetelés kiegyenlíthető, és amelynek elfogadását
az adott nemzetgazdaságban kötelezően előírják.

A pénz a történelem során két alapformában működött. Az **árupénz** olyan pénz, amely
a vizsgált nemzetgazdaságban áruként is jelen van, ilyen – volt – főleg az arany
és az ezüst, illetve más nemesfémek. A **hitelpénz** saját értékkel nem bíró törvényes
fizetőeszköz, amely hitelnyújtással keletkezik és hitel-visszafizetéssel szűnik meg.

**Készpénznek** nevezzük azt a pénzt, amely a jogrendszer által e célból kiemelt
árucsoportok egyes darabjaiból áll, mint az érmék és a bankjegyek. **Számlapénz**
a hitelintézményeknél (elsősorban bankoknál) meglévő betét, amely felett a
tulajdonos a hitelintézménnyel kötött szerződés értelmében rendelkezik. 


## 3. tétel

### A pénz jelen és jövőértéke, számításának módszerei

A beruházási-befektetési döntéseinknél az időnek speciális szerepe van. A tőkebefektetések
értékelésénél mindig figyelembe kell venni az időt. Csak azonos időpontra átszámított
jövedelmeket és költségeket szabad összehasonlítani! Ennek kapcsán beszélünk a
tőke (tőkebefektetés, jövedelem) jelenlegi értékéről, vagy röviden **jelenértékéről
(Present Value, PV)** és jövőbeni vagy röviden **jövőértékéről (Future Value, FV)**.

A **jelenérték (Present Value, PV)** egy jövőbeni pénzösszeg vagy pénzösszeg sorozat
mai pénzben kifejezve. Ehhez használatos a diszkontálás módszere.

![Imgur](https://i.imgur.com/I3inm7L.png)

ahol
* t = az évek száma
* C<sub>t</sub> = a t. évben esedékes összeg
* r = az éves pénzlekötés, bankbetét kamatlábának századrésze (pl. 5% kamat esetén: 0,05)

A befektetésünkre vonatkozó végső döntést a nettó jelenérték segítségével hozhatjuk
meg. **Nettó jelenérték (Net Present Value, NPV)** a befektetés révén megszerzett
tőkejószág jelenértékének és a megszerzés, befektetés pénzráfordításának különbsége.

A tőke **jövőbeni értékét (Future Value, FV)** az idő és a kamatláb segítségével
állapítjuk meg, vagyis kamatos kamatot számítunk. Változatlan kamat esetén a képlet:

## FV = C<sub>0</sub>(1 + r)<sup>t</sup>

ahol:
* t = az évek száma
* r = a kamatláb századrésze (pl. 5% kamat esetén: 0,05)
* C<sub>0</sub> = jelenleg meglévő pénzösszeg

A befektetéseknél, különösen a reáltőke vásárlásoknál a jelenérték-számítás a
használatosabb. Ha pénzt takarékbetétbe, vagy egyéb kamatozó értékpapírba fektetjük,
akkor a jövőérték-számítás segít az értékelésben.

## 4. tétel

### A termelési tényezők bemutatása, gazdasági szerepük a mikro-gazdasági körfolyamatokban

A gazdasági javak nem állnak szabadon és korlátlanul az emberiség rendelkezésére
(szűkösség – a javak mennyisége korlátozott az igényekhez képest). A szükségletek
kielégítése tehát szinte teljes mértékben attól függ, hogy mit és mennyit termelünk.
A termelés emberi szükségletek kielégítésére alkalmas javak előállításának folyamata.
Ez – tágabb értelemben, mint újratermelés – a javak előállításán túl magába foglalja
a javak elosztását, forgalmazását és végső felhasználását, azaz elfogyasztását is.

**Termelési tényezőknek** nevezzük a javak és szolgáltatások előállítása során
felhasznált gazdasági erőforrásokat. A közgazdaságtan hagyományosan négy alapvető
termelési tényezőt különböztet meg:

* **Munka:** az ember fizikai és szellemi képességeinek az összessége, amelyet a
termékek előállítása során felhasznál. 
*Munkaerőn* a munkaképességet, vagyis azoknak a szellemi és fizikai képességeknek az
összességét értjük, amelyek egy ember testi mivoltában, élő személyiségében rejlenek,
amelyeket mozgásba hoz, működtet valamely termék vagy szolgáltatás előállítása során.
* **Természeti tényezők** vagy **természeti erőforrások:** a természetben megtalálható,
természetes formájukban termelési célokra használható tényezők.
A természeti tényezők két csoportra oszthatók:
  * *megújuló természeti erőforrások:* az erőforrások azon csoportja, amely emberi
  időléptékben képes megújulni (vagy újratermelődni), azaz nem fogy el (nap, víz, szél)
  * *meg nem újuló természeti erőforrások:* olyan természeti erőforrás, aminek nincs
  újraképződési mechanizmusa, vagy ha van, az emberi léptékkel túlságosan hosszú
  időbe telik. 
* **Tőke:** a gazdasági rendszer terméke, korábbi termelési folyamatban létrehozott
eszközök, pénz, tudás, amelyeket a további termelésben használnak fel jövedelemszerzési
céllal. A tőke különböző formában jelenhet meg. Ennek alapján beszélünk reáltőkéről
(gépek, berendezések, áruk) és nomináltőkéről (pénz és értékpapír).
* **Vállalkozás:** a vállalkozói tevékenységek összessége. A vállalkozó, mint termelési
tényező vállalkozói képességeivel, felkészültségével irányítja és ellenőrzi a
termelési folyamatokat, felhasználja, tudatosan összehangolja a többi termelési
tényezőt.

Mivel a természeti erőforrások és a munka eredeti formájában, átalakítás nélkül
képezi a termelés feltételét, ezért ezeket **elsődleges** vagy **eredeti termelési
tényezőknek** nevezzük. A tőke javakat, mivel maguk is termelési folyamatban jöttek
létre, **származékos termelési tényezőknek** nevezzük.

Az előzőekhez képest sajátos termelési tényező a tudás, az információ. A tudományos
kutatás „termeli”. Az oktatás teremti meg megértésének, befogadásának, alkalmazásának
és továbbfejlesztésének szubjektív feltételeit, a korszerű számítástechnika és
kommunikációtechnika pedig biztosítja gyors és korlátlan elterjedését. 

**A termelési tényezők különböző kombinációit technológiának nevezzük**. A fejlett
országokban általában **tőkeintenzív (sok tőkét és viszonylag kevés, de magas szinten
képzett munkaerőt alkalmazó)** technológiákat alkalmaznak. A kevésbé fejlett gazdaságok
ezzel szemben inkább a sok munkát igénylő **munkaintenzív technológiákat** hasznosítják.

A termelési tényezők, erőforrások szűkössége behatárolja a termelés lehetőségeit.
Így állandó ellentmondás keletkezik a szükségletek (amelyek lényegében korlátlanok)
és az anyagi javak szűkössége között. Ez az, ami az egyént, a társadalmi csoportot
és az egész társadalmat gazdálkodásra kényszeríti. Gazdálkodás alatt a termelési
erőforrások és javak céltudatos felhasználását értjük, melynek eredményeként a
szükségletek a lehető legmagasabb fokon elégíthetők ki.

Az embereknek a szükségletek kielégítésére irányuló tevékenysége sajátos **körfolyamat**
formájában szerveződik meg. A gazdasági körforgás folyamatos, szakadatlan ismétlődését
(termelés, elosztás, csere, fogyasztás) **újratermelésnek** nevezzük. Az újratermelés
*magába foglalja az állandóan megújuló szükségletek kielégítését, valamint a termékek
és szolgáltatások folyamatos termelése mellett, a gazdasági szereplők közötti
kapcsolatok ismétlődését*. A gazdaság újratermelési folyamata a termelési tényezők
állandó felhasználását igényli.

## 5. tétel

### Piaci viszonyok gazdaságtana (1).

#### 5.1 A Marshall-kereszt

A **Marshall-kereszt** a mikroökonómiai piaci egyensúly modellje – [Alfred Marshall](https://hu.wikipedia.org/wiki/Alfred_Marshall) brit közgazdász után
– **a keresleti és kínálati függvény együttes ábrázolása**, alkalmas egy piaci
helyzet elemzésére. A Marshall-kereszt lényege, hogy monitorozza a piaci
folyamatokat, azaz, hogy milyen kereslet és kínálat mellett milyen piaci árak
alakulnak ki.

A piaci működés elemzésének Marshall által kifejlesztett módszere egyetlen termék
elszigetelt piacát vizsgálja, ahol a termék keresett mennyisége csak saját árának
függvénye, nem függ más termékek árától. Ez a piaci egyensúly tehát részpiaci
egyensúly. E feltételek mellett a margarin keresett mennyisége például független
a vaj árától (helyettesítő termék). E mellett a marshall-i keresleti függvény eltekint
az árváltozás jövedelemhatásától (reáljövedelem), ezért azt később John Hicks az
árváltozás jövedelemhatásával korrigálta. Ez az ún. korrigált, vagy Hicks-i keresleti
függvény.

Marshall piaci modellje statikus modell. Segítségével megérthetjük, hogy a piaci
egyensúlytalanság esetén szükségszerűen működésbe lépnek az egyensúly irányába ható
mechanizmusok, erők.

![Imgur](https://i.imgur.com/jXG2qig.png)

**Kínálati többlet, túlkínálat** van a piacon, ha a piaci ár az egyensúlyi ár fölött
van, mert ilyenkor az eladók többet akarnak eladni, mint amennyit a vevők hajlandók,
illetve képesek megvásárolni. Ilyen esetben a piaci automatizmusok működése az ár
csökkenését eredményezi, azaz a termelők alacsonyabb áron is hajlandók adni a terméküket,
amit a fogyasztók hajlandók megvásárolni. **Az árcsökkenés mindaddig
folytatódik, amíg ki nem alakul az egyensúlyi ár**.

**Túlkereslet, vagy hiány** akkor jellemzi a piacot, amikor a piaci ár az egyensúlyi
ár alatt van, mert az áruból többet vásárolhatnánk, mint amennyit a termelők kínálnak.
Ilyen esetben a piaci automatizmus működése miatt az ár emelkedni fog, hiszen a termelők
azt látják, hogy szükség van a termékükre, az emberek többet is hajlandók fizetni
érte. A magasabb áron természetesen több terméket visznek piacra, a keresett mennyiség
viszont csökkenni fog. **Az automatizmus eredménye az egyensúlyi ár kialakulása lesz**.

Az **egyensúlyi ár** az az ár, amelynél a kereslet és a kínálat egyenlő, ezt a két
görbe metszéspontja jelöli ki. Egyensúlyi mennyiség az ehhez tartozó keresett,
illetve kínált árutömeg.

#### 5.2 A fogyasztói érdekviszonyok bemutatása Alfred Marshall keresztje segítségével

A **kereslet** a vevők vásárlási szándéka egy árura vonatkozóan. Számszerűsítve az
az árumennyiség, melyet az emberek hajlandók és képesek megvenni a különböző árak
mellett adott termékből. A kereslet alapvető meghatározói az egyéni preferenciák.
A piaci kereslet az egyéni keresletek összegét jelenti. A piaci kereslet görbéje
úgy határozható meg, hogy összeadjuk az egyének által keresett mennyiséget minden
egyes ár mellett.

Egyéb tényezők változatlansága mellett a keresett mennyiség fordítottan arányos a
termék piaci árával. A **keresleti görbe** – egyéb tényezők változatlansága mellett
– a jószágból keresett mennyiség és az ár közti viszonyt szemlélteti egy derékszögű
koordináta-rendszerben, ahol a vízszintes tengely a mennyiséget, a függőleges pedig
az árat képviseli. A görbe egy meghatározott időszakban meglévő összefüggést ábrázol.
Azt a mennyiséget mutatja tehát, amelyet a vásárlók hajlandók megvásárolni egy adott
áron. A **keresleti görbe általában balról jobbra lejt**, amit az elméleti közgazdászok
gyakorta a **negatív meredekségű keresleti görbe törvényeként** fogalmaznak meg.
Ez azt jelenti, hogy az ár és a kereslet mennyisége között negatív korreláció van.
Vagyis ha minden egyéb feltétel és körülmény változatlan, akkor az alacsonyabb árakhoz
nagyobb kereslet tartozik.

**Paradox árhatások**

Attól az általános szabálytól, hogy az ár és a keresett mennyiség ellentétes irányban
mozog, vannak kivételek:
* **presztízs-, vagy sznobhatás:** amikor egy divatos árucikk ára csökken, és a
fogyasztók egy része azért nem vásárolja, mert olcsóbban már bárki megveheti.
* **spekulációs hatás:** amikor az áremelésre a fogyasztók többletvásárlással reagálnak,
további áremelésre számítva.
* **[Veblen-hatás](https://hu.wikipedia.org/wiki/Konzumizmus):** amikor a fogyasztó
az árakhoz kapcsolja a minőséget. Többet vásárol magasabb áron, mert azt gondolja
hogy ami drágább, az jobb minőségű, és fordítva.

Ha a keresletre ható tényezők közül nem az ár, hanem az egyéb tényezők valamelyike
változik, akkor maga a kereslet változik. Ekkor a keresleti görbe eltolódik. **A
kereslet akkor változik, ha a piaci ártól függetlenül változik meg a keresett
mennyiség**.

**A kereslet mennyisége több okból csökkenhet:**
* A **jövedelem csökkenése**, ha a termék normál termék.
* A **helyettesítő termékek** árának csökkenése.
* Az adott termékkel **kiegészítő** viszonyban lévő áru árának növekedése.
* A fogyasztó azon várakozása, hogy a jövőben a termék olcsóbb lesz.
* A fogyasztó ízlésére ható tényezők, amelyek az adott terméket kevésbé kedveltté teszik.
* Az adott piac által kiszolgált **népesség számának csökkenése**.

**Amikor a kereslet csökken, az eredeti keresleti görbe balra, lefelé tolódik**.
Változatlan kínálat mellett az egyensúlyi ár csökken, a termékek alacsonyabb áron
kerülnek értékesítésre.

**A keresletet növelő tényezők:**
* A jövedelem növekedése.
* A helyettesítő termékek árának növekedése (relatív árváltozás, vagyis termékünk
olcsóbb lett a helyettesítő termékhez képest).
* Az adott termékkel kiegészítő viszonyban lévő áru árának csökkenése (együtt fogyasztott
termékek, pl. mokkacukor és kávé esetében).
* A fogyasztó azon várakozása, hogy a jövőben a termék drágább lesz.
* A fogyasztó ízlésére ható tényezők, pl. reklámok, amelyek az adott terméket népszerűbbé,
kedveltebbé teszik.
* Az adott piac által kiszolgált népesség számának növekedése (például a Balaton parton
nyáron lényegesen többen vannak, mint télen).

**Amikor a kereslet nő, az eredeti keresleti görbe eltolódik jobbra**. Változatlan
kínálat mellett az egyensúlyi ár növekedése miatt a termék magasabb áron kerül
értékesítésre.

A keresleti görbe eltolódásából a következő szabályok vonhatók le az áralakulásra
illetve a kereslet és kínálat mennyiségére vonatkozóan (egyéb feltételeket változatlannak
véve):
* a keresletben bekövetkező növekedés növeli az árat, és növeli a kínálat mennyiségét,
* a kereslet csökkenése csökkenti az árat és csökkentően hat a kínálatra.


#### 5.3 Fogyasztói magatartás

Mikroökonómiai értelemben termékpiacon a végső fogyasztásra kerülő javak, vagyis
a fogyasztási cikkek piacát értjük. A fogyasztás célja és értelme a szükségletek
kielégítése. **A szükséglet** minden végső fogyasztás alapvető mozgatórugója, **hiányérzet,
amely cselekvést vált ki önmaga megszüntetésére**.

A szükséglet-kielégítés eszközei a javak és szolgáltatások. A javak és szolgáltatások
szűkössége miatt a szükségletek soha nem elégíthetők ki teljesen. A fogyasztó ezért
rendszeresen választásra kényszerül, el kell döntenie, hogy szűkös jövedelemforrásait
figyelembe véve mely szükségleteit elégíti ki, hogy ezek kielégítése során milyen
sorrendet választ, és melyek azok a szükségletei, amelyek kielégítéséről rövidebb-hosszabb
ideig lemond. A választott lehetőség mindig egy másik alternatíváról való lemondást
is jelent. Bármely lehetőség kiválasztásának alternatív költsége azon lehetőség
hasznossága, amelyről lemondunk a választott alternatíva érdekében. A fogyasztó
tudatosan vagy ösztönösen, de rangsorolja szükségleteit. **A szükségletek egyéni
rangsorát preferencia-skálának nevezzük**. Ez természetesen egyéni rangsor, függ
az egyén ízlésétől, jó vagy rossz szokásától.

Amikor a fogyasztó a tényleges döntését hozza arról, hogy mit vásároljon, saját belső
értékrendjéből indul ki, figyelembe veszi a javak hasznos tulajdonságait, személyes
pénzjövedelmét és az árakat. A pénzjövedelmének nagysága a piacon kialakult árakkal
együtt korlátozza, behatárolja választási lehetőségeit.

A **nominál jövedelem** egy pénzmennyiség, a **reáljövedelem** pedig a rajta megvásárolható
áru- és szolgáltatásmennyiség. A jövedelemkorlát és az árak miatt nem minden
szükséglet, csak a fizetőképes szükséglet válik a piacon keresletté. Amikor keresletről
beszélünk mindig ezt a **fizetőképes keresletet** értjük alatta.

A fogyasztó alapvető célja adott preferencia rendszer mellett a fogyasztás révén
elérhető hasznosság maximalizálása. A fogyasztói magatartás vizsgálatának kulcsfogalma
a hasznosság. Ennek értelmezése, mérése a fogyasztói döntések modellezésének legnehezebb
kérdése.

#### 5.4 Költségvetési korlát

A javak és szolgáltatások szűkössége miatt a szükségletek soha nem elégíthetők ki
teljesen. A fogyasztó ezért rendszeresen választásra kényszerül, el kell döntenie,
hogy szűkös jövedelemforrásait figyelembe véve mely szükségleteit elégíti ki. A
választott lehetőség mindig egy másik alternatíváról való lemondást is jelent.

![Imgur](https://i.imgur.com/615iCnm.png)

A gyakorlatban a jószágkosarak sok termékből állnak. Ha egy kéttermékes (vagy
termékcsoportos) modellt feltételezünk, így a döntési problémát grafikusan is tudjuk
ábrázolni. Egy fogyasztó közömbösségi görbéinek sokaságát közömbösségi térképnek
nevezzük (ahol a görbék nem metszhetik egymást).

A **közömbösségi görbe** a fogyasztó számára azonos hasznosságú jószágkombinációk
halmaza. Az origótól távolabb elhelyezkedő közömbösségi görbék nagyobb hasznosságú
jószágkombinációt jelentenek. A közömbösségi görbék rendszere kifejezi a fogyasztó
hasznossági értékítéletét, hasznosságra vonatkozó preferencia-rendszerét. A fogyasztó
döntését a termékek hasznossági értékítéletén kívül a fogyasztásra rendelkezésre
álló jövedelme és a jószágok ára befolyásolja. Ezeket a fogyasztás külső korlátainak
is nevezik.

A költségvetési egyenes olyan jószágkombinációk összessége, amely egy adott jövedelemből,
annak teljes elköltésével, adott piaci árak mellett megvásárolható. A költségvetési
egyenes ily módon a fogyasztó számára **költségvetési korlát** is, amely **megmutatja,
hogy vásárlásaival meddig mehet el**. A közömbösségi görbék és a költségvetési
egyenes megrajzolásával megállapítható az optimális fogyasztói szerkezet. Ez a
legmagasabban fekvő közömbösségi görbe és a költségvetési egyenes érintési pontjában
található jószágkombináció. A költségvetési egyenes helyzete megváltozik, ha
változik a fogyasztó jövedelme. Ekkor a költségvetési egyenes az eredetihez képest,
azzal párhuzamosan jobbra vagy balra tolódik. Ha megváltozik a termékek áraránya,
akkor az egyenes meredeksége változik meg.

#### 5.5 Hermann Gossen törvényei és a haszonelmélet

A fogyasztói magatartás vizsgálatának kulcsfogalma a hasznosság. Ennek értelmezése,
mérése a fogyasztói döntések modellezésének legnehezebb kérdése. A hasznosság
a jószág oldaláról szemlélve olyan hasznos tulajdonságoknak összességét jelenti,
amelyek alkalmassá teszik valamilyen emberi szükséglet kielégítésére. A fogyasztó
oldaláról nézve pedig a hasznosság a jószág elfogyasztásával nyert haszonérzés,
élvezet, a szükségletkielégítettség szubjektív érzete.

A fogyasztó egységnyi termék elfogyasztása révén nyert hasznosság érzete azonban
az elfogyasztott mennyiség növekedésével változik, legtöbbször csökken. Azon
tapasztalatok alapján, hogy a fogyasztás során nem minden egység fogyasztása okoz
azonos élvezetet, született meg a csökkenő élvezetek, vagy **csökkenő határhaszon**
elve. A fogyasztó döntését mindig az elfogyasztott utolsó egység hasznossága
befolyásolja. [Hermann Heinrich Gossen](https://hu.wikipedia.org/wiki/Hermann_Heinrich_Gossen)
német közgazdász ezt a törvényszerűséget így foglalta össze: *„Egy adott élvezet
nagysága csökken, ha ezt az élvezetet megszakítás nélkül, folyamatosan elégítjük
ki addig, amíg telítettség nem lép fel”* (Gossen I. törvénye).

A fogyasztó nem egy-egy termék elfogyasztása révén nyert hasznosságot akarja
maximalizálni, hanem az összfogyasztás révén nyertet. Így nem is egyszerűen termékeket,
hanem inkább fogyasztói kosarakat hasonlít össze. **A fogyasztói kosár a fogyasztó
által fogyasztott termékek, illetve szolgáltatások halmaza**. A fogyasztó mindaddig
cserélgeti gondolatban a termékeket a fogyasztói kosarában, **amíg az így elköltött
pénz utolsó egységén megszerzett határhaszon valamennyi termékre vonatkozóan egyenlővé
válik**. Ezzel az eljárással lehet a fogyasztói döntést optimalizálni, vagyis az adott
jövedelemből megvásárolni a maximális összhasznot. A fogyasztói magatartás elméletének
fejlődése során ez az összefüggés olyan lényegesnek bizonyult, hogy a közgazdászok
külön elnevezéssel illették. Ez az **előnykiegyenlítődés elve**, vagy másként **Gossen
II. törvénye**, amely kimondja, hogy **a fogyasztó akkor költi el optimálisan
jövedelmét, ha az utolsó pénzegység által nyerhető határhaszon bármelyik termékre
nézve ugyanakkora**.

## 6. tétel

### Piaci viszonyok gazdaságtana (2).

#### 6.1 A Marshall kereszt

Lásd előző tétel.
#### 6.2 A termelői érdekviszonyok bemutatása Alfred Marshall keresztje segítségével

Kínálaton azt a meghatározott mennyiségű árutömeget értjük, amelyet az árutermelők
valamely piacon, adott áron eladásra felkínálnak. Valamely áru piaci kínálata az
adott árut termelők egyéni kínálatainak összessége.

A **kínálati görbe** a piaci ár és a termelők által eladni kívánt jószágmennyiség
közötti kapcsolatot mutatja bármely lehetséges ár esetén, tehát azt, hogy különböző
áraknál az eladók milyen mennyiséget értékesítenének, egyéb tényezők változatlansága
mellett. **A kínálati görbe jobbra emelkedő irányú, azaz növekvő ár mellett a termelők
(eladók) többet (vagy többen) hajlandók és képesek termelni**, és piacra vinni. Csökkenő
árhoz kisebb kínált mennyiség tartozik, ilyenkor ugyanis az alacsonyabb ár már nem
biztos, hogy minden vállalat költségét fedezi, ezek kivonulnak a piacról.

Ha a kínálatra ható tényezők közül nem a termék ára, hanem az egyéb tényezők
valamelyike változik, akkor maga a kínálati függvény változik, a kínálati görbe
eltolódik. **A kínálat akkor változik, ha a piaci ártól függetlenül változik meg
a felkínált mennyiség**.

**A kínálatot növelő tényezők:**
* A termelési tényezők árának csökkenése, például csökkennek a kamatok, vagy a
bérköltségeket növelő társadalombiztosítási járulékok, így a munka ára.
* Az adott termelési tényezőkkel alternatív módon előállítható termékek árának
csökkenése esetén a vállalat inkább átcsoportosítja e területre a termelési tényezőket.
* A technológia fejlődése, amely révén a termék egységét kisebb költséggel lehet előállítani.
* Kapcsolódó, vagy alapanyagot biztosító ágazat termelésének alakulása.
* A jövőre vonatkozó pozitív várakozások. Kedvező kilátások esetén a vállalatok jelentős
fejlesztésekbe kezdenek.
* A kínálati oldal szereplőinek száma. Ha több termelő állítja elő ugyanazt a terméket, a
kínálat bármilyen ár mellett nagyobb lesz, mintha egyedüli termelő van a piacon.
* Kedvező időjárás, például a mezőgazdaságban.

**A kínálat növekedésének hatására a kínálati görbe jobbra, lefelé tolódik.**

**A kínálatot csökkentő tényezők:**
* A termelési tényezők árának növekedése.
* Az adott termelési tényezőkkel alternatív módon előállítható termékek árának növekedése
esetén a vállalat inkább átcsoportosítja e területről a termelési tényezőket, azokat a
drágábbá váló termék termelésére használja.
* A jövőre vonatkozó negatív várakozások (a jövőben a termék piaca kedvezőtlenül
alakulhat, ára csökkenhet, nőhetek a piaci kockázatok).
* Kedvezőtlen időjárás, aszály, árvíz vagy egyéb természeti katasztrófa.

**A kínálat csökkenésének hatására a kínálati görbe balra, felfelé tolódik.**

Az egyensúlyi ár az az ár, amelynél a kereslet és a kínálat egyenlő, ezt a két görbe
metszéspontja jelöli ki. Egyensúlyi mennyiség az ehhez tartozó keresett, illetve
kínált árutömeg.

**Kínálati többlet, túlkínálat** van a piacon, ha a piaci ár az egyensúlyi ár fölött
van, mert ilyenkor az eladók többet akarnak eladni, mint amennyit a vevők hajlandók,
illetve képesek megvásárolni.

**Túlkereslet, vagy hiány** akkor jellemzi a piacot, amikor a piaci ár az egyensúlyi
ár alatt van, mert az áruból többet vásárolhatnánk, mint amennyit a termelők kínálnak.

A kínálati görbe eltolódásából a következő szabályok vonhatók le az áralakulásra
illetve a kereslet és kínálat mennyiségére vonatkozóan (egyéb feltételeket változatlannak
véve):
* **a kínálat növekedése csökkenti az árat és növeli a keresletet**,
* **a kínálat csökkenése növeli az árat és csökkenti a keresletet**.

A keresleti görbe esetében az ár változására a kereslet azonnal reagálhat. A kínálat
azonban nem mindig tud azonnal növekedni vagy csökkenni, ha az ár megváltozik, mert
ehhez időre van szükség.

#### 6.3 Költség/haszon egyensúly

A **költség-haszon elemzés (Cost Benefit Analysis, CBA)** eszköz a projektberuházás
gazdasági előnyeinek megbecsléséhez. Vizsgálja az adott beruházás során felhasználni
kívánt forrásokat és az általuk nyerhető bevételeket az összes lehetséges megoldási
módozatra vonatkozóan. A költség-haszon elemzés elemei a **kereslet-kínálati
függvény**, a **nettó jelenérték**, a **jövedelmezőségi index** és a **megtérülési
ráta**. A költségek figyelembe vételekor mind a beruházási, mind a működési költségeket
figyelembe kell venni. A profit valamely gazdasági tevékenység során felmerült,
számszerűen kifejezett bevételek és ráfordítások különbsége.

A költség-haszon elemzés cash-flow szemléletben készül és figyelembe veszi a pénz
időértékét. Ha a projektberuházás nettó jelenértéke pozitív, azaz a beruházási
költségek jelenértéke alacsonyabb, mint a beruházással elérhető többletbevétel,
akkor a vállalat jobban jár a projekttel, mert annak előnyei meghaladják a megvalósítás
költségeit.

A **jövedelmezőségi index (Profitability Index, PI)** a költség haszon arányát
mutatja meg. *Azok a beruházások valósíthatóak meg, amelyeknél az index értéke
nagyobb, mint egy*, azaz a költségek jelenértéke kisebb, mint a beruházás megvalósulása
során megjelenő többlet vállalati haszon jelenértéke.

#### 6.4 Árkalkuláció és a piac viszonya

Az **ár** egy termék vagy szolgáltatás egy egységéért fizetett ellenérték. A piaci
szereplők és erőviszonyok mind hatással lehetnek az árak kialakítására, és ezek
együttes hatásaként alakul ki a termék végső ára.

**Az ár funkciói:**
* fedezi a költségeket és profitot termeljen,
* tükrözi a piaci viszonyokat,
* kifejezi a társadalmi preferenciákat,
* orientálja a vásárlókat.

A vállalat (termelő) és a kereskedő erőviszonya alapján dől el, hogy melyik fél
milyen erővel tud hatni az árak alakulására. A **termelő domináns** abban az esetben,
ha kínálata valamilyen szempontból versenytárs nélküli a piacon.
A **kereskedő domináns**, ha nagymérvű piaci részesedése van és több kisebb szállítóval
tartja a kapcsolatot. **Kiegyenlített erőviszonyok** esetén az ár alku tárgya, a
termelő és a kereskedő közösen állapítja meg.

A vevők általában alacsonyabb ár mellett több terméket vásárolnak, magasabb ár
mellett kevesebbet. Az **árrugalmasság** megmutatja, hogy 1% árváltozás
hány százalék keresetváltozást okoz. Bizonyos **presztízs-termékek** esetében
**árparadoxon** lép fel, ami azt jelenti, hogy *a növekvő ár növeli a keresletet*.

**Árérzékenységet befolyásoló tényezők:**
* A termék egyedisége,
* Helyettesíthetőség (ha van helyettesítő termék, akkor nagyobb az árérzékenység),
* Összehasonlítás bonyolultsága,
* Költekezés mértéke (mennyire jelent a vásárlás nagy kiadást),
* Az ár-minőség kapcsolat (jelenti-e a magas ár a jó minőséget?),
* Raktározhatóság (diszkont termékek esetében az alacsony ár növeli a keresletet).

Az árak alsó határa azok önköltsége, felső határa pedig az az összeg, amit a piacon
a fogyasztó egyáltalán hajlandó megadni az adott termékért. E két határ jelöli ki
azt a sávot, amiben a termék végső árát meg kell határozni. Az optimális árkialakításhoz
figyelembe kellene venni az összes árképzésre ható tényezőt, azonban mivel ez sokszor
nem megoldható, így egyszerűsített árképzési módszereket kell igénybe venni:
* Költségorientált árképzés (önköltség + haszon).
* Kereskedelmi cégeknél az önköltségbe a beszerzési áron felül még figyelembe veszik
az egyéb kapcsolódó költségeket is. A költségviselő képesség elve szerint azon
termékeknél amelyek jobban elviseli a költségeket, magasabb haszonkulcsot lehet
érvényesíteni.
* Keresletorientált árképzés: a kereslethez igazítják az árakat.
* Konkurencia-orientált árképzés: különösen erős a kényszer a versenytársak árainak
követésére, ha gyenge a vállalat piaci pozíciója (nem diktálhat feltételeket), vagy
árérzékeny termékeket forgalmaz.
* Árimázs: azt jelenti, hogy az adott kereskedelmi cég üzleteit a vevők mennyire
tartják az árak szempontjából kedvező vásárlási helynek.

#### 6.5 A munkakultúra és hatékonyság értékelése

**Munkakultúra**

A munkakultúra a korszerű technikák, munkavégzéssel szorosan összefüggő technológiák
szakmai ismeretének és alkotó alkalmazásának, a munkaerő társadalmi méretekben
történő felkészültségének, szaktudásának szintjét és hatékonyságát kifejező komplex
fogalom. A munkakultúra fejlettsége meghatározó hatással van az adott ország gazdaságának
fejlődési szintjére (dr. Poór Ferenc).

Tömören: a munkakultúra értékek, hitek, szokások, viselkedési normák (ígéretek betartása,
döntési mód, tudásmegosztás, nyílt kommunikáció, együttműködés, stb.) összessége.

**Hatékonyság**

A hatékonyság a kibocsátás és a ráfordítás viszonyszáma. Egy adott tevékenység során
előállított, termékek, szolgáltatások és egyéb eredmények, valamint az előállításukhoz
felhasznált források közötti kapcsolat. A hatékonyság fogalmát két oldalról vizsgálhatjuk:
a meghatározott cél elérése a lehető legkisebb ráfordítással (minimum elve), vagy
az adott ráfordítással a lehető legjobb eredmény elérése (maximum elv). A hatékonyság
fogalma nem egyenlő a hatásosság fogalmával. A hatásosság csak az eredmények mérésén
alapul, míg a hatékonyság esetében az eredmények és a ráfordítások mérése együttesen
történik.

A **hatékonysági mutató** az egységnyi felhasznált erőforrásra jutó kibocsátásmennyiséget
jelenti. A **termelékenységi mutató** az élőmunka hatékonyságát méri, az egy munkaórára
vagy az egy főre jutó kibocsátás fejezhető ki vele. Egy **erőforrás jövedelmezősége**
az erőforrás felhasználásával előállított termékek bevételének és az erőforrás
értékének az aránya. Egy vállalat jövedelmezősége az összes termelési érték és a
felmerülő költségek arányát jelenti.


## 7. tétel

### Makrogazdaságtan fogalma, tárgya, módszerei, viszonya a mikro ökonómiához.

A **nemzetgazdaság egy ország gazdasági szereplőinek, a gazdasági tevékenységeket
folytató egyéneknek, vállalkozásoknak és intézményeknek az összessége, és a köztük
kialakult kapcsolatok és kölcsönhatások bonyolult rendszere**. Egy nemzetgazdaság
működése a nemzetgazdaságot alkotó szereplők cselekedeteinek összessége. A
makroökonómia azokat a folyamatokat igyekszik bemutatni és elemezni, amelyek az
egyéni cselekedetek összességének eredményei. Ebből kifolyólag **a makroökonómia
összevont (aggregált) kategóriák és mutatók segítségével dolgozik**.

**A makroökonómia funkciói közé tartozik az is, hogy elméleti alapot
nyújtson a kormányzati gazdaságpolitikák számára**. Ezért elemzéseivel segíti a
gazdasági döntéshozókat annak megértésében, miként érhetőek el az olyan fontos
nemzeti (kormányzati) célok, mint a gazdasági növekedés gyorsítása, az árstabilitás
és a foglalkoztatás szintjének növelése, vagy hogy miként valósítható meg az
erőforrások hatékony elosztása.

**A makroökonómia elemzési módszerei**

* **Aggregálás:** kisebb gazdasági egységek és folyamatok nagyobb egységekbe való
összevonása, összegzése (*kettős aggregálás:* a gazdasági szereplők aggregálása,
eredményeként gazdasági szférák jönnek létre, úgy mint *fogyasztói*, *vállalati*
és *államháztartási*; az előállított javak és szolgáltatások aggregálása amiből
végső fokon egyetlen termékhalmaz, az *összkibocsátás* jön létre).
* **Indexálás:** egy heterogén sokaság (pl. a fogyasztói árak vagy az összkibocsátás)
nyomon követésére szolgál, és azt mutatja meg, hogy egy gazdasági mutató értéke
miként változott meg az idők folyamán (dinamikus indexszám vagy összehasonlító
viszonyszám – egy adott időszaki értéket egy korábbi értékhez viszonyítunk).
* **Mérleg:** egy kétoldalú kimutatás, amelynek bal oldalán az eszközöket felhasználásuk
szerint, jobb oldalán az eszközöket forrásuk szerint összesítjük egy meghatározott
időpontban és értékben.
* **Modellezés:** a valóság egyszerűsített, áttekinthető leírása, amely egy bonyolult
rendszer alapvető vonásainak néhány lényegi összefüggésen keresztüli ábrázolására
szolgál.

**Viszonya a mikroökonómiához**

Míg a mikroökonómia az egyes piaci szereplők optimális gazdálkodási és cselekvési
lehetőségeit és ennek feltételeit a gazdasági egységekben (háztartás és vállalat)
lezajló gazdasági jelenségeket és folyamatokat az egyes szereplők nézőpontjából
vizsgálja, addig a makroökonómia ugyanezen gazdasági rendszernek egy másik metszetével
foglalkozik. Számára a gazdaság, mint egész az érdekes, ennek megfelelően a gazdaság
átfogó jelenségeit (összkibocsátás, foglalkoztatás, a gazdasági összteljesítmény
változása, áremelkedések, stb.) elemzi. A mikroökonómia és a makroökonómia tehát
a gazdaság más-más keresztmetszetét (dimenzióit) vizsgálja, ugyanakkor egymást
kiegészítő ismereteket közöl az egységes egészként működő gazdaságról.


## 8. tétel

### Makrogazdasági mutatók bemutatása, összetevői, különös tekintettel: GDP, NDP, GNI, NNI, GDNI

A makrogazdaság teljesítményét a gazdaság folyamatos működése közben vizsgáljuk.
Általában azt mérjük, hogy egy év alatt mennyi a kibocsátás. A kibocsátás a termékek
és szolgáltatások azon körének aggregátuma, amely áruként elhagyja a termelőegységeket.
A *gazdaság kibocsátását (és ezzel teljesítményét)* termelési oldalról a *megtermelt
termékek és szolgáltatások aggregált értéke*, kiadási oldalról az *összes kiadás
értéke*, jövedelmi oldalról a *termelés eladásáért első fázisban kapott jövedelmek
értéke* mutatja.

A makrogazdaság össztermelése számbavételének kiinduló pontja a megtermelt javak,
az anyagi és nem anyagi szolgáltatások összessége. A makroteljesítmény összegébe
beszámítható javak körét korábban eltérő elvek alapján határozták meg az egyes
országok számbavételi rendszerében:
* az **MPS (Material Product System, Anyagi Termelés Rendszere)** a gazdasági
tevékenységet az anyagi termelésre és az anyagi szolgáltatásokra értelmezi, a nem
anyagi szolgáltatásokat (oktatás, egészségügy, államigazgatás) eredményeit (teljesítményét)
figyelmen kívül hagyja (a KGST-országok alkalmazták).
* az **SNA (System of National Accounts, Nemzeti Számlarendszer)** a javak
összesítésekor minden létrehozott terméket, szolgáltatást és szervezett tevékenységet
számításba vesz, tehát összegzi az MPS rendszerben nem anyagi jellegűnek tekintett
tevékenységeket is. Az ENSZ dolgozta ki, 1953-ban vezették be. 1993-ban jelentősebb
változtatásokkal korszerűsítették, ma ez az egyetlen nemzetközileg is használt
rendszer.

A mutatószámokat függetlenül attól, hogy milyen típusúak több
ismérv szerint is csoportosíthatjuk.

**Az alkalmazott ár szerint**
* *folyóáron* számított mutatók: az adott év folyó árain számítva adja a kibocsátás
pénzbeni értékét.
* *változatlan áron* számított mutatók: az adott év kibocsátását egy kiválasztott
év (bázisév) árain összesítjük.

**A halmozottság foka szerint**
* *bruttó mutatók*: minden teljesítményt teljes értéken vesznek figyelembe
* *félnettó mutatók*: amelyeket úgy számítunk, hogy a bruttó értékből levonják a
térbeli (vertikális) halmozódást (a folyó termelő felhasználást).
* *nettó mutatók*: a félnettó mutató értékét csökkenteni kell az amortizáció mértékével,
vagyis kiszűrjük az időbeni halmozódást is.

**A „hol és kik által” szerint**
* *hazai jellegű mutatók:* adott ország területén keletkezett teljesítményt hazai
outputnak (jövedelemnek) tekintik függetlenül attól, hogy az hazai vagy külföldi
szereplőtől származik.
* *nemzeti jellegű mutatók:* adott ország állampolgárainak teljesítményeit nemzeti
outputnak (jövedelemnek) tekintik függetlenül attól, hogy hol tartózkodnak.

**Az idő függvénye szerint**
* *stock (állomány) típusú mutatók*: egy adott időpontban méri fel az ország összes
vagyoni értékét (pl. Nemzeti Vagyon)
* *flow (áramlás, folyamat) típusú mutatók*: egy időszak alatt létrejött teljesítményt
mérnek

**Az SNA számlarendszer legfőbb mutatói**

**Teljes kibocsátás (Gross Output, GO):** az SNA rendszer kiindulópontja az összes,
vagy teljes kibocsátás, azaz a nemzetgazdaságban egy adott időszak alatt megtermelt
minden termék és szolgáltatás, függetlenül attól, hogy hol értékesítették azokat.

**Bruttó Hazai Termék (Gross Domestic Product, GDP):** egy országban adott évben
előállított, végső fogyasztásra szánt termékek és szolgáltatások összértéke.
Jövedelem-oldalról a GDP nem más, mint az országban adott évben realizált bruttó
jövedelem (elsődleges elosztással nyert jövedelem). Elsődleges jövedelemnek nevezzük
a termelési tényezők tulajdonosainak jövedelmét (munkabér, kamat, földjáradék,
profit).

**Nettó Hazai Termék (Net Domestic Product = NDP ):** az ország területén keletkezett
nettó jövedelmek összege (amortizációval csökkentett GDP). Jövedelem-oldalról az
NDP az adott évben keletkezett új elsődleges jövedelmek összege.

Az ország területén keletkező jövedelmek nem azonosak az ország állampolgárainak
jövedelmével. Egyrészt a belföldön keletkező jövedelmek egy része külföldre áramlik,
másrészt az ország állampolgárai külföldről is kapnak jövedelmeket. **A nemzetközi
jövedelemmozgásokkal korrigált mutatók a nemzeti jövedelemmutatók**.

**Bruttó Nemzeti Jövedelem (Gross National Income, GNI):** az ország állampolgárai
által az adott évben realizált összes elsődleges jövedelem. A GDP módosított formája.

**Nettó Nemzeti Jövedelem (Net National Income, NNI):** a Bruttó Nemzeti Jövedelem
amortizációval csökkentett része.

A **Nemzeti Jövedelem** tehát a **Hazai Termékből** származik, és kiszámítása a külföldiek
kifelé áramló átutalásainak levonásával és a hazai állampolgárok külföldről befelé
irányuló átutalásainak hozzáadásával történik.

**Bruttó rendelkezésre álló Nemzeti Jövedelem (Gross National Disposable Income,
GNDI):** a GNI módosított formája. Az ország állampolgárai által adott évben
felhasználható bruttó jövedelem összege, korrigálva az országba beáramló, és az
országból kiáramló nemzetközi transzferekkel.

**Nettó rendelkezésre álló Nemzeti Jövedelem (Net National Disposable Income, NNDI):** a
GNDI nettó párja, azaz amortizációval csökkentett része.

A rendelkezésre álló jövedelmet az adott makrogazdaságban elfogyasztják, vagy
felhalmozzák. Ez nem ugyanazt jelenti a bruttó és a nettó mutatók esetében. Bruttó
mutatók esetén a felhalmozás a bruttó beruházást jelenti, amely a pótló és bővítő
jellegű beruházásokat és a készletek növelését foglalja magába. **Pótló jellegű
beruházás** *az elhasznált tőke javak pótlására szolgáló beruházás*, míg a **bővítő
jellegű beruházás (nettó beruházás)** *kapacitásnövelő* hatású.

## 9. tétel

### 9.1 Makrogazdasági egyensúlyok, egyensúlytalanságok.

Gazdasági egyensúlyon legáltalánosabban és legátfogóbban a társadalmi újratermelés
két szélső pólusa, a termelés és fogyasztás egymásnak való megfelelését értjük.

A gazdasági folyamatok két alapvető egyensúlytalansága a munkanélküliség és az
infláció.

A **munkanélküliség** a munkaerő-piac egyensúlytalansága, amikor a munkaképes korú
lakosságnak egy része nem talál munkahelyet. Ekkor a munkaerő kínálata meghaladja
a munkaerő iránti keresletet. A munkanélküliség tehát munkapiaci túlkínálat, amikor
a reálbér magasabb, mint az egyensúlyi reálbér. Az árupiacon keresletcsökkenést
eredményez, s ez átterjed a pénzpiacra is. A lakosság megtakarításai is csökkennek,
ezáltal a beruházási kereslet csökkenése miatt makrogazdasági szinten is csökkenti
a keresletet.

Az **infláció** huzamos és jelentős mértékű árszínvonal-emelkedést jelent. Az infláció
olyan folyamat, amely közvetlenül nem a pénzügyi piacokon alakul ki, de valamennyi
piacra átterjed. Az inflációval ellentétes folyamat a **defláció**, amely tartós
árszínvonal csökkenést jelent.


### 9.2 Makrogazdasági számlák, elszámolások 3 és 4 szereplős modelljei

A makroökonómiában a gazdaság szereplőit gazdasági szektornak is nevezik. Egy
gazdasági szektor azon gazdasági alanyok összessége, amelyek
* hasonló gazdasági célokat akarnak elérni,
* azonos erőforrásokkal és korlátozó tényezőkkel számolnak,
* fentiek alapján azonos jellegű gazdasági döntéseket hoznak.

**A gazdaság szereplői (gazdasági szektorok)**
* **Háztartások:** fogyasztási cikkeket fogyasztanak és munkaerőt adnak el
* **Vállalkozások:** szolgáltatások előállítása úgy, hogy bevételeiből fedezzék a kiadásaikat
* **Állam (költségvetési szféra)**: az állami szervek összessége. A vállalati szféra
megrendelője, a háztartási szféra számára támogatást nyújt, valamint mindkettőtől
bevételei (adók) származnak
* **Külföld:** a nemzetgazdaság külső kapcsolatait testesíti meg

*A háztartás és a vállalat együttesen alkotja a magánszektort. A magánszektor és
az állami szektor együttesen adja a belföldi szektort.*

A **makrogazdasági körforgás** olyan rendszer, amely nyomon követi a reálfolyamatok
során keletkezett jövedelmeket, azok elosztását és felhasználását ill. megteremti
a kapcsolatot a reál- és jövedelmi folyamatok között. A **körforgást folyótételek
számla segítségével mutatjuk be**, amely egy kétoldalú kimutatás; amely valamely
gazdasági szektornak (háztartások, vállalatok, stb.) egy meghatározott időszak
alatt végbement jövedelmi műveleteit ábrázolja, azaz egy szektor jövedelmeinek
összetételét (forrásait) és felhasználását tükrözi.

A **folyó tételek számlája számlamérlegekkel mutatja ki a gazdasági egységek
jövedelemváltozásait**. Ez természetesen egyszerre két szektor számláján jelenik
meg, hiszen ami az egyiknél bevételként jelentkezik, az egy másiknál kiadás (kettős
könyvelés).

A négy gazdasági szektor folyó tételek számláin kívül szükség van két szintetikus
(az egész gazdaságot átfogó) számlára is. Ezek:
* A **tőkeszámla**, amely a megtakarítások és a beruházások viszonyát mutatja ki,
a tőkemozgásokat és a tőkepiacot testesíti meg.
* A **bruttó hazai termék (GDP)** számla, amely az egész nemzetgazdaság jövedelmét
összesíti aktív (tartozik) és passzív (követel) oldalakkal.

*A tőkeszámla és a GDP számla a makrogazdaság vagyonmérlegei is*.

**Kétszektoros modell** esetében a háztartási szféra és a vállalati szféra folyótétel
számlái, valamint a tőkeszámla és az összevont (GDP) számla szerepel.

**Háromszektoros modell** esetében megjelenik az állam (kormányzat) is. Ennek
következtében itt újdonság az adók megjelenése, ezek az egyes szektoroknál kiadásként,
az állam oldalán bevételként jelentkeznek. Az állam kiadásai a transzferek, melyek a
háztartásoknál bevételként jelennek meg, illetve a kormányzati kiadások, amelyeket
a vállalatok bevételeiként könyveljük el.

**A négyszektoros modell** az állam mellett megjelenik a külföld is. A vállalat
az exportért jövedelmet kap, míg az importért fizet.


### 9.3 Infláció és defláció közgazdaságtana

Az **infláció**, mint árjelenség abban nyilvánul meg, hogy egy vizsgált időszakban az
árszínvonal tartós emelkedése következik be, amely pénzügyi jelenségként értelmezve
a pénz vásárlóerejének romlásával jár együtt. Amikor inflációról beszélünk, nem
az egyes termékárakból indulunk ki, hanem – mint a makroökonómiában általában
– aggregátumok (termékcsoportok) árszínvonalát vizsgáljuk.

**Árszínvonalon (P)** a makrogazdaság termékárainak, termékmennyiséggel súlyozott
nemzetgazdasági átlagát értjük. Reciproka az 1/P, a **pénz vásárlóerejét** mutatja
meg. Többféle árszínvonal között beszélünk pl.
* *fogyasztói árszínvonalról*, amikor egy kb. 2000 tételből álló fogyasztói kosárra
terjed ki az árak vizsgálata,
* *termelői árszínvonalról*, ahol ennél is több anyag és tőkejószág árát elemzik,
* *mezőgazdasági*, *ipari*, stb. árszínvonalról.

Az árak időszakok közötti mozgását (változását) az **árindex**-el fejezzük ki, ami
lehet növekvő vagy csökkenő. **A gazdaság egészére jellemző, tartósan és folyamatosan
növekvő árindex az infláció**. Ha az árindex csökken, deflációról beszélünk.

**Okok szerint az infláció két fő formáját különböztetjük meg:**
* A **keresleti infláció** a makrogazdasági szinten megnövekvő kereslet alapján
alakul ki. A növekvő kereslet bekövetkezhet a fogyasztás, a beruházás növekedésével,
valamint a nominális pénzkínálat növelésével.
* A **költség infláció** makrogazdasági szinten a kínálat csökkenésével alakulhat
ki. A kínálat csökkenésének közvetlen oka lehet a nominális munkabérek emelkedése,
vagy a tőkeállomány csökkenése. Az infláció okai lehetnek: az ún. ár - bér spirál
és az inflációs várakozás is.

A **inflációs várakozások** lényege az, hogy a gazdasági szereplők a múltbéli
események alapján alakítják ki jövőre vonatkozó elképzeléseiket. Ha az emberek
inflációt várnak, infláció akkor is lesz, ha egyébként nem lett volna, és az
előrehozott vásárlások miatt keresleti sokk is kialakulhat. A megelőző időszakok
inflációs rátái, azok változásai alakítják ki az inflációs várakozásaikat.

**Az inflációs ráta nagyságától függően beszélhetünk:**
* **Kúszó inflációról**, amikor az inflációs ráta néhány százalékot tesz ki (egyszámjegyű),
viszonylag stabil, aminek következtében a gazdaság szereplői még megbízható kalkulációkra
(előrelátásra) képesek, és nem zavarja meg a gazdasági tisztánlátást sem.
* **Vágtató inflációról**, amikor az inflációs ráta évi 2-3 számjegyű. Az infláció
ilyen mértéke már a gazdaság szereplőit arra ösztönzi, hogy vagyonukat kevésbé
inflálódó külföldi pénzben, vagy értékálló tárgyakban tartsák (ékszer, ingatlan,
stb.). Jellemzője továbbá, hogy a termékek iránti keresletet mesterségesen növeli
(felvásárlási láz). **Erőforrás-korlátos gazdaságban ez nem csak a megtakarításokat
és a beruházásokat csökkenti, hanem tovább gerjeszti (növeli) az infláció mértékét**.
* **Hiperinfláció** esetén az inflációs ráta olyan mértékű, ami a gyakorlatban
megszünteti a pénz funkcionálását az árucserében, helyébe a közvetlen termékcsere
vagy más eszközök lépnek. Ennél is szélesebb hatása, hogy szétzilálja a gazdasági
kapcsolatokat: ilyenkor a gazdasági döntések már minden objektív alapot nélkülöznek
és súlyos társadalmi konfliktusokhoz vezethetnek (pl. 1923: Németország, 1946 Magyarország).

**Az infláció prognosztizálhatósága (tudományos alapú előrejelzés) alapján lehet:**
* **előre látott infláció**: a gazdaság szereplői képesek vele előre számolni,
tehát fel tudnak rá készülni.
* **előre nem látott infláció**: sokkal veszélyesebb váratlansága miatt.

**Az infláció az árakban történő megjelenése alapján lehet:**
* **kiegyensúlyozott infláció**: a termékek árai közel azonos arányban emelkednek.
* **kiegyensúlyozatlan infláció**: a termékek ára eltérő arányban emelkedik.

Az infláció negatívan hat a nominális változók reálértékére, így:
* a munkapiacon csökkenti a reálbért,
* a pénzpiacon csökkenti a reálkamatot,
* a termékpiacon csökkenti a vásárlóerőt.

**Antiinflációs intézkedések**

* Kereslet csökkentése
  * reálértékének csökkentése
  * közkiadások csökkentése
  * a szociális szféra kiadásainak csökkentése
  * piaci kamatláb emelésével a pénzkereslet csökkentése
* Árupiaci összkinálat növelése
  * vállalkozói szféra jövedelmeinek növelése
  * vállalkozói szféra terheinek csökkentése, adókedvezmények
  * piaci kamatláb csökkentésével a beruházási kedv növelése

**Az inflációval ellentétes folyamat a *defláció*, amely tartós árszínvonal
csökkenést jelent.**

Első nekifutásra azt gondolhatnánk, hogy a defláció egy szerencsés szituáció,
hiszen folyamatosan csökkennek az árak, egyre olcsóbban tudjuk a termékeket,
szolgáltatásokat igénybe venni. Ugyanakkor az egyre olcsóbbá váló termékek,
szolgáltatások azt eredményezik, hogy  a vállalatoknak csökken az árbevétele, így
költség csökkentésre, leépítésre kényszerülnek a defláció hatásaként. Ha pedig
egyre több foglalkoztatott válik munkanélkülivé, akkor további fogyasztás tűnik el,
így még kevesebb termék legyártására lesz igény, tehát a vállalkozások árbevétel
csökkenését ez is erősíti. Emiatt a cégek profitja is csökken, ami a részvények
árfolyamára is kihat. A részvények árfolyama esni fog, így a részvényeken a
befektetők nem realizálnak profitot, vagy a nyugdíjhoz szükséges megtakarítási
összegük zsugorodik, ami további megtakarításra ösztönözheti a befektetőket.


## 10. tétel

### 10.1 A munkaerőpiac szereplői

Azokat, akik a munkakínálatot megvásárolják vállalatoknak, vagy munkáltatóknak
nevezzük. Akik pedig eladják munkaszolgáltatásukat, a munkavállalók. A munkapiacra,
mint egy olyan helyre kell gondoljunk, ahol ez a két fél találkozik, és megállapodás
születik köztük a foglalkoztatás feltételeiben, többek között az egyik legfontosabban,
a szolgáltatás árában. 

**A munkakereslet**

A munkapiac *keresleti oldalán* a munkaszolgáltatások vásárlói, a vállalkozások
állnak. A kereslet-meghatározás makroszinten nem jelenthet mást, mint az egyes
vállalatok munkakeresleteinek egyszerű összegzését.

A munkahelyek létrehozása a piacgazdaságban elsősorban a magántulajdonon alapuló,
nyereségérdekelt szabad vállalkozások feladata, hozadéka pedig a gazdasági növekedés.
A közhatalom (kormány, helyi önkormányzat) nyereségérdekelt vállalkozásain kívül
is hoz létre munkahelyeket a közfeladatok ellátására, amivel növeli a munkaerő-keresletet
és egyben a közfoglalkoztatottak létszámát. Az ilyen tevékenységeknél a jövedelmek
közösség általi részbeni újraelosztása is megtörténik a közterhek által. **A nagymértékű
közfoglalkoztatottság fékezi a gazdasági társaságok versenyképességét és negatívan
hat a nyereségtermelő munkahelyek számának az alakulására**. A közhatalom feladata
ezzel szemben az, hogy tartósan olyan körülményeket alakítson ki, amelyek segítik
a vállalkozásokat abban, hogy további munkahelyeket hozzanak létre. Ilyenek például
a jogbiztonság a kiszámítható gazdasági környezet és az oktatás. Ide tartozik a
kreativitás és az innováció – a vállalkozói tevékenységet is beleértve – fejlesztése
az oktatás és a képzés minden szintjén.

**A munkakínálat**

A munkakínálat a lehetséges munkavállalókból áll. Mikroszinten a munkakínálat az
egyéni (családi) választás következménye, ami makroszinten az összes háztartás
választási lehetőségének és szándékainak meghatározását jelenti. Az aggregált
(nemzetgazdasági) munkakínálat nagysága a reálbér monoton növekvő függvénye, megmutatja,
hogy különböző reálbérszintek mellett hányan kívánnak és tudnak munkát vállalni.

A munkapiaci kínálat meghatározása (hasonlóan a keresleti oldalhoz) közvetlenül
vagy közvetve a megszerezhető jövedelem (reálbér, fogyasztás) nagyságával van
kapcsolatban. Hangsúlyozni kell azonban, hogy számos egyéb fontos társadalmi-gazdasági
tényező hat a makroszintű munkakínálatra is. Ezek közül néhány:
1. A **népesség demográfiai folyamatai**: a természetes szaporodás üteme, a
népességvándorlás egyenlege, az aktívak-inaktívak aránya, stb.
2. Az egyes társadalmi rétegek munkavállalási hajlandóságának alakulását
befolyásoló nem jövedelmi tényezők (pl. a nők munkavállalását elősegítők).
3. Az **oktatási rendszer** kibocsátási jellemzőinek és a munkáltatói igényeknek a
megfelelése.


### 10.2 Az árupiac, pénzpiac és munkaerőpiac közgazdaságtana

A gazdasági folyamatok legfontosabb színtere a piac. Egy jól működő makrogazdaságban
egymás mellett többféle piac működik. Ezek a részpiacok mindegyike nagyon fontos.
Ha csak az egyik nem működik megfelelően annak hatása érezhető lesz a többi részpiacon
is.

A gazdaság teljes működése az alábbi részpiacok közötti kölcsönhatáshoz kapcsolódik:
* fogyasztási javak piaca
* tőkejavak piaca
* pénzpiac
* munkapiac

**A fogyasztási cikkek piacát, és a tőkejavak piacát együttesen árupiacnak is nevezzük**.
Ez a piac határozza meg, hogy mennyi jövedelem képződik az országban.

Az egyes részpiacok szorosan összefüggnek egymással: a pénzmozgások tükörképei az
árumozgásoknak, a termelési tényezők (a tőkejavak és a munkaerő) kereslete szorosan
kapcsolódik az árupiac eladási lehetőségeihez stb. A piacok együttes hatására alakuló
árupiaci keresletet **aggregált keresletnek**, és vele szemben álló, minden piac mozgását
tükröző árupiaci kínálatot **aggregált kínálatnak** nevezzük.

**Árupiac**

Az árupiacon termékek és szolgáltatások cserélnek gazdát, vagyis itt jelentkezik
a javak iránti kereslet és ezek kínálata. Az árupiacon kétféle jószág cserélhet
gazdát: **fogyasztási cikk és tőkejószág**. A fogyasztási cikkek a háztartási szektor
szükségleteit elégítik ki. A tőkejavak vagy beruházási javak a vállalati szektor
szükségleteit elégítik ki: más termékek vagy szolgáltatások előállítására használják
fel azokat.

Az árupiac, hasonlóan a többi piachoz akkor van egyensúlyban, ha a kereslet megegyezik
a kínálattal. **Az árupiaci kereslet azon javak mennyisége, amelyet a gazdaság
szereplői az adott árszínvonalon vásárolni szeretnének**. A makrogazdaság **árukínálatán
azt a termékmennyiséget értjük, amelyet a gazdaság szereplői adott technológiai
kapacitások mellett, adott árszínvonalon hajlandóak termelni**.

*A makrogazdaság árukereslet legfontosabb befolyásoló tényezői:*
* jövedelem ( elképzelt, tervezett jövedelem)
* pénzmennyiség
* valamint az előbbieket befolyásoló tényezők (itt leginkább az állam gazdaságpolitikája
a meghatározó).

Az összgazdasági **fogyasztás** az egyes gazdasági szereplők fogyasztásából tevődik
össze. A legfontosabb befolyásoló tényező a jövedelem, amelynek egy részét használják
fel mindig áru-, és szolgáltatásvásárlásokra. A **megtakarítás** az a jövedelemrész,
amit nem költenek el fogyasztási célra.

A fogyasztási és beruházási keresletet a tervezett jövedelemtől függően vizsgáltuk.
Különböző jövedelemszintekhez különböző összkeresleti szintek tartoznak. **Egyensúlyi
jövedelemről** beszélünk, ha a tervezett jövedelem egyenlő a tervezett fogyasztás
és a szándékolt beruházás összegével.

**A pénzpiac**

A pénzpiac elsősorban a bankrendszer és a többi gazdasági szektor közötti kapcsolat
formáját jelenti – a pénzpiac funkciója, hogy egyensúlyba hozza a bankrendszer
által teremtett pénzmennyiséget a gazdaság szereplői által igényelt pénzmennyiséggel.

**Pénzkínálaton** egy gazdaság forgalomban lévő pénzmennyiségét értjük. **Pénzkeresletnek**
nevezzük azt a vagyonmennyiséget, amely felett a gazdasági szereplők azonnal rendelkezni
kívánnak.

A pénzügyi szektor különböző szereplőit egyetlen makroszektorként kezeljük és
bankrendszernek nevezzük. Ez tehát az az intézmény, amely a pénzt egy hitelművelettel
forgalomba hozza. Hitelügyletnek nevezzük az olyan üzletet, amelynél a szolgáltatás
vagy a termékátadás az üzletkötés periódusában történik, az ellenszolgáltatást
viszont csak egy későbbi időpontban nyújtják. **A bank tehát hitelnyújtás útján teremt pénzt, mégpedig saját pénzt hoz forgalomba**.

A pénzforgalom kiterjedése olyan bankrendszert követel, amelyben az egyes bankok
hajlandóak teljesíteni más bankok fizetési ígéreteit. Szükség van tehát legalább
egy olyan pénzre, amelyet minden bank, sőt minden gazdasági szereplő köteles elfogadni.
Ez a törvényes fizetési eszköz, amelyen olyan pénzt értünk, melynek segítségével
bármilyen pénzkövetelés kiegyenlíthető, és amelynek elfogadását az adott nemzetgazdaságban
kötelezően előírják.

Pénzteremtési műveleteiket gazdaságossági szempontok alapján végző hitelintézményeket
**kereskedelmi** vagy **üzleti bankoknak** nevezzük.

A XIX. században egyre gyakrabban került sor pénzügyi és hitelválságokra, ezért
egyre inkább terjedt a felismerés, hogy szükség van a **bankok bankjára**. Ez a
központi bank a neki átruházott jogkörből adódóan hiteleket folyósít a bankoknak
a hitelválságok elhárítása és a pénzügyi és hitelrendszer működőképességének
fenntartása érdekében.

A **központi bank (vagy jegybank)** az alábbi funkciókat tölti be:
* rendelkezik a készpénz kibocsátás monopóliumával,
* biztosítja a hitelrendszer működőképességét és így a pénzérték stabilitását,
* általában a kormány bankja, vagyis lebonyolítja a kormány pénzügyi transzakcióit,
hiteleket folyósít neki,
* birtokolja és kezeli az ország pénzügyi tartalékait, amelyek a nemzetgazdaság nemzetközi
fizetőképességének fenntartását szolgálják.

**Egyszintű bankrendszer** működik egy gazdaságban, ha a központi bank a kereskedelmi
bankok összes feladatát is ellátja, vagyis csak egyetlen egy bank létezik igen
kiterjedt fiókhálózattal. Valamely gazdaság bankrendszere **kétszintű**, ha a
különféle kereskedelmi bankok mellett létezik a központi bank is.

A forgalomban lévő pénzmennyiség reálértéke az az árumennyiség, amelyet a
pénztulajdonosok ebből adott árak mellett vásárolhatnak, azaz a nominálpénzmennyiség
és az árszínvonal hányadosa. Pénzpiaci egyensúlyról akkor beszélünk, ha a
reálpénzkereslet egyenlő a pénzkínálat reálértékével. A pénzpiac működésének egyik
legfontosabb sajátossága, hogy az egyensúly csak a keresleti oldal változásával
alakulhat ki. A nominális pénzkínálat ugyanis mindig megegyezik a forgalomban levő
pénzmennyiséggel.

**A munkaerőpiac**

A munkapiac egy nemzetgazdaságban adott időszak alatt jelentkező összes munkakereslet és
munkakínálat, valamint azok kölcsönhatása. A munkapiacon a munka (vagy munkaerő) adásvétele
történik. A munkaerő az emberek munkavégző képessége, a munka pedig a termelési tényező. Az adásvétel során egy szerződést
kötnek, amelyben az eladó kötelezi magát a munka elvégzésére (munkavégző képességének
kifejtésére), aminek ellentételeként munkabért kap.

A **nominálbér vagy pénzbér a munka ára**, vagyis az a pénzmennyiség, amit a munka
felhasználója a munka tulajdonosának fizet. A nominálbért valamilyen időegységre
(egy órára, egy hónapra) vetítjük, azaz dimenziója: Ft/idő. A **reálbér** az a
jószágmennyiség, amit a fogyasztó adott árak mellett nominálbéréből vásárolhat.

A munkapiacot egyensúlyban levőnek tekintjük, amikor a munka aggregált kereslete
megegyezik aggregált kínálatával.

**Munkaképes korú** a lakosság azon része, amelyik a tanulási illetve képzési fázison
túl van és a nyugdíjkorhatár előtt áll. A munkapiac kínálatának forrása a munkaképes
népesség.

Az *aktív népesség:* a munkaképes népesség azon része, amelyik a munkapiacon megjelenik
és hajlandó és képes munkát vállalni. Az *inaktív népesség:* tagjai nem hajlandóak
(bár tudnának) munkát vállalni, mert megélhetésüket más forrásból fedezik (pl.
vagyonból vagy eltartottak), vagy külső tényezők akadályozzák meg őket a
munkavállalásban (pl. sorkatonák vagy korlátozottan munkaképesek).

**A munkaerőpiac legfontosabb mutatószámai**
* *aktivitási ráta:* az aktív népesség és a munkaképes korú népesség százalékban
kifejezett aránya
* *foglalkoztatási ráta:* a munkában állók aránya a munkaképes korú népességen
belül (foglalkoztatott az, aki az adott héten legalább egy órányi, jövedelmet
biztosító munkát végzett, illetve rendelkezett olyan munkahellyel, ahonnan
átmenetileg – betegség, szabadság stb. miatt – volt távol)
* *munkanélküliségi ráta:* a munkanélkülieknek a teljes munkaerő-állományon
belüli részarányát mutatja.

A munkanélküliek csoportosítását a közgazdaságtan döntően a munkanélküliséget
kiváltó okok szerint végzi el. A munkanélküliség okainak feltárása a makroökonómia
egyik fontos feladata. Közgazdaságtani szempontból a legfontosabb megkülönböztetés a
munkanélküliség kialakulásához való egyéni, szubjektív viszony. Ebből a megközelítésből
beszélhetünk
* *szándékolt (vagy önkéntes)** munkanélküliségről, ha a munka nélkül maradt dolgozók
nem kívánnak változtatni helyzetükön, vagy maguk választották azt.
* *kényszerű* munkanélküliségről, amikor a munka nélkül maradtak munkát keresnek,
de nem találnak.

A munkanélküliségnek azt a nagyságát, amely a munkapiac mennyiségi egyensúlya mellett
is létezik, és amely a gazdaság állapotától függetlenül tartósan fennáll, természetes
munkanélküliségnek nevezzük.

**A munkapiac sajátosságai**

* A bérek nem ingadoznak a kereslet – kínálat hatására, a munkaerő túlkínálata esetén
nő a munkanélküliek száma, de nem csökken a foglalkoztatottak bére. A reálbérek
növekedése irreverzibilis, tehát visszafordíthatatlan.
* A munkapiac nem szabadon versenyző piac. Ugyanis a munkapiacon három hatalmi tényező
jelenik meg:
  * *Szakszervezetek*, amelyek a munkások érdekeit képviselik
  * *Munkaadók különböző szervezetei*, amelyek a gyárosok illetve vállalkozók országos
  szakmai szövetségei védik a munkaadók érdekeit
  * *Állam. Hogy az állam egy ország bérvitáiban milyen állást foglal el, melyik
  felet támogatja, azt – ideális esetben – nem csoportérdekek, hanem átgondolt
  gazdaságpolitikai megfontolások döntik el.
* *Szegmentált piac*, azaz, a globális munkaerő piac nemcsak helyi piacokra esik
szét, hanem ezen belül bizonyos szakmákra bomlik, melyek kereslete és kínálata
önállóan alakul.
* A munkapiac rugalmassága: a munkaerő kereslet néhány százalékos növekedését a
munkakínálat követni képes, a munkapiac néhány százalékos zsugorodása pedig nem
növeli a hivatalos munkanélküliséget. Ezt a munkaerő kínálatának marginális sávja
biztosítja. Összetevői:
  * iskolát befejezett, családban várakozó fiatalok
  * női munkaerő
  * részmunkaidőben dolgozók
  * vendégmunkások.


### Felhasznált (ajánlott) irodalom:

* [Wikipédia-szócikk](https://hu.wikipedia.org/wiki/K%C3%B6zgazdas%C3%A1gtan)
* Pénzügy Sziget: [Tudástár/Közgazdaság](https://penzugysziget.hu/index.php?option=com_content&view=category&id=87&Itemid=101)
* [Gazdasági alapismeretek](http://www.humantarhaz.hu/e-tananyag/gazdasagi-alapismeretek)
* Paul A. Samuelson , William D. Nordhaus: [Közgazdaságtan](https://akademiai.hu/187/gazdasag/kozgazdasagtan/kozgazdasagtan_bovitett_atdolgozott_kiadas)
* Károlyné Dóra Margit (2006): [Közgazdaságtan I.](https://drive.google.com/drive/folders/1tA0Woihl2zEnyGhAvJTMazZq81rG2yHl?usp=sharing)
* dr. Gyulaffy Béláné: Pénzügyi ismeretek (PSZF, 1998).
* Farkasné Fekete Mária, Molnár József: [Közgazdaságtan I.](https://miau.gau.hu/avir/intranet/debrecen_hallgatoi/tananyagok/jegyzet/18-Mikrookonomia.pdf)
* Misz József, Tömpe Ferenc: [Makroökonómia](http://miau.gau.hu/avir/intranet/debrecen_hallgatoi/tananyagok/jegyzet/19-Makrookonomia.pdf)
* Elemzésközpont: [Miért gond a defláció?](https://elemzeskozpont.hu/deflacio-miert-gond-deflacio)
* Meyer Dietmar, Solt Katalin: [Makroökonómia](http://kgt.bme.hu/files//BMEGT301924/Makrookonomia_jegyzet.pdf)

[Kezdőlap](../README.md)
